कोशी प्रदेश पाँचथर जिल्ला अन्तरगत हिलिहाङ गाउँपालिका वडा नं. ७ मा पर्ने यस श्री जय भवानी माध्यमिक विद्यालयको स्थापना वि. सं. २०४४ सालमा भएको थियो । विद्यालय स्थापना गर्ने क्रममा स्थानीय अभिभावकहरुले शिक्षाको महत्त्व बुझि पायक पर्ने स्थानमा घाँसे झाडी फँडानी गरी भिरालो फरेको जग्गालाई  सम्याउँदै सम्पुर्ण अभिभावकहरुको सक्रियतामा विद्यालय सञ्चालन गरीएको थियो । विशेष गरी स्थानिय अभिभावक चक्रबहादुर राई, टंकनाथ तिम्सिना, छत्र बहादुर एक्तिनहाङ, पदमलाल रिजाल, जीवनाथ रिजाल, पुर्ण  बहादुर थापा, कृष्ण बहादुर सुवेदी, रुद्र प्रसाद पौड्याल, तिलचन तिम्सिना, अम्विका प्रसाद रिजाल, खेम प्रसाद रिजाल, विर बहादुर राई, धन कुमार राई, रुद्र राई, कुमार राई, गोमा देवी रिजाल, पुन्य प्रसाद  रिजाल, नरेन्द्र एक्तिनहाङ, सहर बहादुर राई, शक्तिमान राई आदीको अगुवाईमा एकतले घर बनाई विद्यालय सञ्चालन भएको पाईन्छ । विद्यालय सञ्चालन सँगसँगै भगवानको नामबाट विद्यालयको नाम श्री जय भवानी नामाकरण गरीएको थियो । तत्पश्चात सरकारी र निजी गरी करीव एक दर्जन भन्दा बढी शिक्षकहरुले अध्यापन गरेको पाईन्छ । अभिभावकको  अथक प्रयास,सक्रियता र संघर्षमा आर्थिक तथा भौतिक साधनहरु जुटाउँदै दातृ निकायहरु जिल्ला शिक्षा कार्यालय र गाउँविकास समितिको भवन अनुदानमा भवन निर्माण गर्दै  विद्यालय अप-ग्रेडिङ भएको छ ।